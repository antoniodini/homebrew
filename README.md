# Homebrew a tutta birra!

**Un ebook in costruzione per imparare a usare il gestore di pacchetti open source su macOS**

Il motivo per cui ho iniziato a scrivere questo ebook è stata una semplice curiosità personale: Homebrew ha pochi comandi ma una struttura piuttosto complessa con una terminologia non intuitiva. Per capire meglio una cosa ho bisogno di darmi un obiettivo; così, ho cominciato a studiare il funzionamento di Homebrew e a prendere appunti che si sono trasformati rapidamente nello scheletro di qualcosa di più ampio. Da qui è nata l'idea di fare un piccolo libro-manuale.

A maggio del 2017 ho deciso di iniziare a lavorare su questi appunti trasformandoli in un ebook della mia serie "A tutta birra!" (che fino ad ora ha solo un libro edito, cioè [Markdown a tutta birra!](https://www.amazon.it/Markdown-tutta-birra-Dini-Antonio-ebook/dp/B016C63QTW)). Contavo di andare avanti durante l'estate fra prime bozze e revisioni, ma per altri motivi il mio proposito si è arenato. Durante le vacanze di Natale, però, ho sbloccato i lavori del mio sito personale [Mostly, I write](https://antoniodini.com), che utilizza GitHub come backend. A questo punto mi sono detto: perché non usare Github anche per altri progetti, ad esempio mettendo online parte del mio magazzino di testi completi o parzialmente finiti? Così, se adesso l'idea è diventata quella di mettere online piano piano altre cose oltre ai contenuti di [Mostly, I write](https://antoniodini.com), **Homebrew a tutta birra!** si è rivelato fin da subito il candidato ideale per cominciare.  
